![[files/glögg.jpg]]
Slopa köpeglögg och juldryck som tar veckor att förbereda.
Fira in första advent med en snabb hemmagjord glögg.
Här är receptet som är enkelt, snabbt – och gott.

Äntligen! På söndag är det första advent och det är därmed i allmänhetens ögon
helt okej att sätta igång med julbak, julbestyr, julpynt – och tillverkning av
årets hemmaglögg. På Mat & Vin gillar vi matlagning som inte tar tid, därför
levererar vi nu ett recept på en rödvinsglögg som inte tar mer än 15 minuter
att göra. Håll till godo!

Rödvinsglögg
1 liter
1 flaska rödvin
2 kanelstänger
10–12 kryddnejlikor
10–12 kardemummakärnor
1/2 dl strösocker
1 dl vatten

Gör så här:
1. Lägg kanelstänger, kryddnejlikor och kardemummakärnor i en kastrull. Häll i vattnet.
2. Koka upp blandningen och sänk sedan värmen så att vattnet sjuder.
3. Häll i socker och rör runt tills sockret har löst upp sig.
4. Låt puttra i 5–6 minuter.
5. Ta kastrullen av värmen och sila bort kanel, kardemumma och nejlikor. Lagen är nu färdig.
6. Blanda lagen och vinet och värm upp tills det nästan kokar.
7. Serveras rykande het tillsammans med russin och mandel.

